"حتما برای شما هم پیش آمده که در شرایط سختِ زندگی و وقتی هیچ‌ چیز خوب پیش نمی‌رود، شروع به سرزنش کردن خودتان کنید و تمام تلاش‌ها، توانایی‌ها و استعدادهای‌تان را زیر سوال ببرید. این وضعیت واقعا می‌تواند آزاردهنده باشد و شما را از حرکت نگه دارد. «گَری جان بیشاپ» در کتاب خودت را به فنا نده، خوانندگان را با وضعیتی به نام خودگویی یا همان Self-Talk آشنا می‌کند که فرد ممکن است به صورت ناخودآگاه، مدام خودش را سرزنش کند، خودش را در ذهن تحقیر کند در رفتار با خودش، ناملایم باشد.اینجاست که آموزش‌های بیشاپ اهمیت زیادی پیدا می‌کند و این نویسنده خوش‌فکر، با یک جمله نجات‌دهنده از راه می‌رسد: خودت را به فنا نده! یا در واقع، دست از سر خودت بردار! اگر یاد بگیرید در ناملایمتی‌ها، دست از سرزنش کردن خودتان بردارید، اضطراب‌های‌تان به‌صورت چشمگیری کاهش پیدا می‌کند و آن وقت است که می‌توانید با یک ذهن باز، به سمت تعالی پیش بروید. برخلاف بسیاری از نویسنده‌های خودیاری که اعتقاد دارند برای موفق بودن باید ذهن را آماده بهترین‌ها کرد، این نویسنده به شما یاد می‌دهد که چطور با خودتان مهربان باشید و بدون سرزنش کردن، راهِ زندگی را پیش بگیرید"
